Baran (łac. "Aries", dop. "Arietis", skrót "Ari") – gwiazdozbiór znajdujący się pomiędzy Andromedą i Bykiem. Pomimo swej niewielkiej jasności odgrywał dużą rolę w astronomii, w Baranie bowiem znajdował się punkt przecięcia ekliptyki i równika niebieskiego, tzw. punkt Barana. Przejście Słońca przez ten punkt (w momencie równonocy wiosennej) oznacza początek astronomicznej wiosny na półkuli północnej. Obecnie na skutek precesji Ziemi punkt Barana przesunął się do sąsiedniego gwiazdozbioru Ryb, a za 600 lat będzie już w Wodniku. Liczba gwiazd dostrzegalnych nieuzbrojonym okiem: około 50. W Polsce widoczny jesienią i zimą. Baran jest także znakiem Zodiaku (21.3 – 20.4 ).
== Pochodzenie nazwy gwiazdozbioru ==
Gwiazdy Barana przedstawiały w starożytnych kulturach odrodzenie, bo łączyły się z wiosenną równonocą. Później zaczęły reprezentować słynnego barana ze Złotym Runem. Już Sumerowie widzieli w gwiazdach tego gwiazdozbioru obraz barana, a kolejne cywilizacje włączały go do własnych mitologii. Jego nazwa wywodzi się od mitologicznego złotego barana, na którym Fryksos, syn beockiego króla Atamasa i Nefele, przybył do Kolochidy u podnóża Kaukazu, uciekając przez śmiercią na ołtarzu ofiarnym. W podzięce za ocalenie baran został ofiarowany Zeusowi i umieszczony wśród gwiazd. Złote runo zaś zostało podarowane królowi Kolchidy Ajetesowi i stało się później celem wyprawy Argonautów, którzy płynęli na okręcie Argo (patrz też: Kil, Rufa i Żagiel) dowodzeni przez Jazona.
== Gwiazdy w gwiazdozbiorze Barana ==
Układ najjaśniejszych gwiazd w Baranie tworzy charakterystyczny łuk, na który składają się: Hamal ("Alfa Arietis") o jasności 2,01m, Sheratan ("Beta Arietis") o jasności 2,64m oraz Mesartim (3,88m).
Inne jaśniejsze gwiazdy:
* 41 Arietis – 3,61m
* Botein ("Delta Arietis") – 4,35m
Niektóre gwiazdy zmienne:
* R Arietis – miryda
* U Arietis – miryda
Niektóre wybrane gwiazdy podwójne i wielokrotne:
* Mesartim – gwiazda podwójna
* Pi Arietis – gwiazda potrójna
* Epsilon Arietis – gwiazda podwójna
== Obiekty niegwiazdowe ==
W Baranie znajduje się galaktyka spiralna NGC 772 o jasności około 10 magnitudo.
== Zobacz też ==
* lista gwiazd w gwiazdozbiorze Barana
* lista najjaśniejszych gwiazd w poszczególnych gwiazdozbiorach
== Bibliografia ==