Ikrit (arab. إقرت) – nieistniejąca już arabska wieś, która była położona w Dystrykcie Akki w Mandacie Palestyny. Wieś została wyludniona i zniszczona podczas I wojny izraelsko-arabskiej, po Sił Obronnych Izraela w dniu 5 listopada 1948 roku.
== Położenie ==
Wioska Ikrit leżała wśród wzgórz w północnej części Górnej Galilei, w odległości 25,5 km na północny wschód od miasta Akka. Według danych z 1945 roku do wsi należały ziemie o powierzchni 2472,2 ha. We wsi mieszkało wówczas 490 osób.
== Historia ==
W czasach krzyżowców wioska była nazywana Acref. W 1596 roku Ikrit była dużą wioską, liczącą 374 mieszkańców, którzy utrzymywali się z upraw pszenicy, jęczmienia, oliwek, winorośli oraz hodowli kóz i uli. W wyniku I wojny światowej cała Palestyna przeszła pod panowanie Brytyjczyków, którzy utworzyli Brytyjski Mandat Palestyny. W okresie panowania Brytyjczyków Ikrit była małą wioską. Zamieszkiwali ją Arabowie chrześcijanie, i z tego powodu Kościół greckokatolicki utrzymywał tutaj cerkiew oraz szkołę podstawową.
Przyjęta 29 listopada 1947 roku Rezolucja Zgromadzenia Ogólnego ONZ nr 181 przyznała obszar wiosek Ikrit i Tarbicha państwu arabskiemu. Podczas wojny domowej w Mandacie Palestyny w rejonie wioski stacjonowały siły Arabskiej Armii Wyzwoleńczej. Podczas I wojny izraelsko-arabskiej w październiku 1948 roku Izraelczycy przeprowadzili operację „"Hiram"”. 31 października Ikrit została zajęta przez izraelskich żołnierzy. Następnie, w pierwszych dniach listopada wysiedlono wszystkich mieszkańców, a domy wyburzono.
== Miejsce obecnie ==
Na gruntach wioski Ikrit powstał w 1949 roku moszaw Szomera, a w 1960 roku moszaw Even Menachem. Palestyński historyk Walid Chalidi, tak opisał pozostałości wioski Ikrit: „"Jedynym zachowanym zabytkiem jest murowana cerkiew greckokatolicka z płaskim dachem, z którego wznosi się prostokątna dzwonnica. Posiada prostokątne drzwi ze zdobionym okrągłym łukiem i rzeźbami nad szczytem nadproża"”.