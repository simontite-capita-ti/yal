Ian Lancaster Fleming (ur. 28 maja 1908 w Londynie, zm. 12 sierpnia 1964 w Canterbury) – pisarz angielski, najbardziej znany z serii powieści szpiegowskich z Jamesem Bondem w roli głównej, a także w mniejszym stopniu z serii opowieści dla dzieci "Chitty Chitty Bang Bang".
== Biografia ==
Ian Fleming urodził się w zamożnej dzielnicy Mayfair, w Londynie jako dziecko Valentine Fleming i Evelyn St. Croix Fleming. Jego starszy brat, Peter Fleming, był popularnym autorem książek podróżniczych. Ian kształcił się w elitarnym Eton College, a następnie w Sandhurst, równie elitarnej akademii wojskowej. Następnie uczył się niemieckiego w Kitzbühel w Austrii, a później studiował na Uniwersytecie Monachijskim. Już wtedy najprawdopodobniej był związany z brytyjskim wywiadem wojskowym.
Po ukończeniu edukacji zaczął pracować jako dziennikarz agencji Reuters, a potem jako broker giełdowy w firmie Rowe and Pitman, w Londynie.
W 1939 r., w przededniu II wojny światowej, został powołany przez admirała Johna Godfreya, szefa British Department of Naval Intelligence, na adiutanta. W służbie tej zasłynął jako twórca idei operacji Ruthless, nigdy ostatecznie nie zrealizowanej, której zadaniem było zdobycie enigmy stosowanej przez Kriegsmarine. Na kartach sensacyjnej książki autorstwa Anthony Mastersa ("The Man Who Was M: The Life of Charles Henry Maxwell Knight") Fleming występuje też jako główny organizator akcji ucieczki Rudolfa Hessa z Niemiec, w 1941 r. - jego rzekomy udział w tej akcji jest jednak prawdopodobnie tylko fikcją literacką.
Osobiste doświadczenie z pracy w wywiadzie wojskowym stało się kanwą wielu powieści szpiegowskich pisanych przez Fleminga. Pierwsza powieść z udziałem Jamesa Bonda, "Casino Royale", została wydana w 1953 r. Uważa się dość powszechnie, że główna postać kobieca z "Casino Royale" była zainspirowana przez agentkę Krystynę Skarbek, pracującą dla SOE. Fleming napisał łącznie 12 powieści i 9 opowiadań z Jamesem Bondem, agentem 007, w roli głównej. Oprócz tego napisał też bardzo poczytną powieść dla dzieci "Chitty Chitty Bang Bang".
Dochód z tych wszystkich książek umożliwił Flemingowi przejście pod koniec lat 50. na dostatnią emeryturę, którą spędził w swojej willi na Jamajce.
W trakcie ekranizacji serii filmów z James Bondem, która zaczęła się w 1962 r., Fleming zaproponował swojemu kuzynowi, aktorowi Christopherowi Lee, rolę "czarnego charakteru", Dr. Juliusa No. Aktor ten był też brany pod uwagę przy obsadzaniu roli samego Bonda.
W 1964 r., u szczytu powodzenia, Ian Fleming zmarł na zawał serca, w wieku 56 lat, w Canterbury, w Anglii. Jego grób znajduje się w rodzinnej wsi jego żony, Ann Geraldine Mary Fleming (1913–1981), Sevenhampton niedaleko Swindon.
Ian Fleming był także cenionym bibliofilem. Jego hobby było gromadzenie rękopisów i pierwszych wydań książek, które "w jakiś sposób zmieniły losy zachodniej cywilizacji". Posiadał on m.in. w swoich zbiorach pierwsze wydanie "Mein Kampf" Hitlera i rękopis Karola Darwina "O pochodzeniu gatunków". Jego zbiory zostały podarowane przez rodzinę dla "Lilly Library", znajdującej się na Uniwersytecie Indiana.
W połowie lat 90. Pierce Brosnan, piąty z kolei odtwórca roli Jamesa Bonda, kupił maszynę do pisania, na której Ian Fleming pisał na Jamajce kolejne powieści sensacyjne.
== Dzieła Iana Fleminga ==
=== Powieści z udziałem Jamesa Bonda ===
* "Casino Royale" ("Casino Royale", 1953), po polsku także pod tytułem: "Sam chciałeś te karty czyli Casino Royale"
* "Żyj i pozwól umrzeć" ("Live and Let Die", 1954)
* "Moonraker" ("Moonraker", 1955)
* "Diamenty są wieczne" ("Diamonds Are Forever", 1956)
* "Pozdrowienia z Rosji" ("From Russia With Love", 1957)
* "Doktor No" ("Dr. No", 1958), po polsku także pod tytułem: "Doktor No"
* "Goldfinger" ("Goldfinger", 1959)
* "Operacja Piorun" ("Thunderball", 1961)
* "Szpieg, który mnie kochał" ("The Spy Who Loved Me", 1962), po polsku także pod tytułem: "Moja miłość to agent"
* "W tajnej służbie Jej Królewskiej Mości" ("On Her Majesty's Secret Service", 1963)
* "Żyje się tylko dwa razy" ("You Only Live Twice", 1964), po polsku także pod tytułem: "Żyjesz tylko dwa razy"
* "Człowiek ze złotym pistoletem" ("The Man with the Golden Gun", 1965)
=== Zbiory opowiadań z udziałem Jamesa Bonda ===
* "Tylko dla twoich oczu" ("For Your Eyes Only", 1960)
** "W perspektywie mordu" ("From A View To A Kill")
** "Ściśle tajne" ("For Your Eyes Only")
** "Wskaźnik ukojenia" ("Quantum of Solace")
** "Ryzyko" ("Risico - Posta")
** "Specjał Hildebranda" ("The Hildebrand Rarity")
Tytuły polskie za pierwszym polskim wydaniem całego tomu ("Tylko dla Twoich oczu", Przedsiębiorstwo Wydawnicze Rzeczpospolita SA, 2008). Opowiadanie "Ściśle tajne" ukazało się wcześniej po polsku pod tytułami: "Tylko dla Twoich oczu" i "Tylko dla Twojej wiadomości".
* "Ośmiorniczka" (także jako "Ośmiornica") ("Octopussy and The Living Daylights", 1966)
** "Ośmiorniczka" ("Octopussy")
** "Własność pewnej damy" ("The Property of a Lady")
** "W obliczu śmierci" ("The Living Daylights")
** "007 w Nowym Jorku" ("007 in New York")
Powstało pięć adaptacji filmowych tych opowiadań. W 1981 roku John Glen stworzył adaptację "For Your Eyes Only" z Rogerem Moore'em w roli Jamesa Bonda. Również w 1983 roku John Glen nakręcił adaptację "Ośmiorniczki" z Rogerem Moore'em w roli Jamesa Bonda. W 1985 także John Glen wyreżyserował adaptację "From A View To A Kill", której tytuł przetłumaczono w Polsce jako "Zabójczy widok". W filmie tym po raz ostatni Jamesa Bonda zagrał Roger Moore. W 1987 roku powstał "W obliczu śmierci" także w reżyserii Johna Glena, z Timothy'm Daltonem w roli Jamesa Bonda. Ponadto w 2008 roku powstał "Quantum of Solace" w reżyserii Marca Forstera, z Danielem Craigiem w roli Jamesa Bonda, który zadebiutował jako agent 007 w filmie Martina Campbella (reżysera "Golden Eye", w którym Jamesa Bonda zagrał, debiutując w tej roli, Pierce Brosnan) pt. "Casino Royale", trzeciej z kolei adaptacji pierwszej książki o przygodach agenta służb specjalnych Jej Królewskiej Mości.
=== Książki dla dzieci ===
* "Chitty Chitty Bang Bang" (1964)
=== Książki dokumentalne ===
* "The Diamond Smugglers" (1957)
* "Thrilling Cities" (1963)
== Filmy biograficzne ==
* "", 1989. Film z Charlesem Dance w roli Iana Fleminga.
* "", 1990. Film z Jasonem Connery w roli Fleminga
== Zobacz też ==
* (91007) Ianfleming
== Linki zewnętrzne ==
Oficjalna strona Iana Fleminga