John McCarthy (ur. 4 września 1927 w Bostonie, zm. 24 października 2011 w Stanford) – informatyk amerykański, laureat Nagrody Turinga w 1971 r. za wkład w dziedzinie sztucznej inteligencji; autor terminu "sztuczna inteligencja", który sformułował w 1956 r. na konferencji w Dartmouth. McCarthy jest też autorem języka programowania LISP, którego projekt opublikował w 1960 r. w "Communications of the ACM".
W 1948 ukończył matematykę w Caltech (California Institute of Technology), w 1951 zdobył stopień doktorski z matematyki w Princeton University. Pracował naukowo w Princeton, Stanford i Dartmouth. W latach 60. współtworzył Project MAC w MIT, jednak w 1962 r. opuścił instytut i przeniósł się do Stanford University, gdzie otrzymał profesurę i był współtwórcą Stanford AI Laboratory - przez wiele lat przyjaznego rywala Project MAC. 1 stycznia 2001 r. przeszedł na emeryturę.