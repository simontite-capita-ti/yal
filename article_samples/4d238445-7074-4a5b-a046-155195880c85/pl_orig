Migdałecznik właściwy ("Terminalia catappa") – gatunek rośliny z rodziny trudziczkowatych ("Combretaceae"). Występuje w strefie klimatu tropikalnego, w pasie roślinności przybrzeżnej. Gatunek odporny na zasolenie gleby, zanieczyszczenie powietrza
=== Zasięg geograficzny ===
Gatunek rozprzestrzeniony w tropikach, pochodzi z obszaru indopacyficznego. Od dawna jest uprawiany od Afryki (zwłaszcza na Madagaskarze) przez Azję Południową do północnej Australii i Nowa Gwinei. Wprowadzony został również do tropikalnych regionów obu Ameryk, m.in. jako roślina ozdobna i ocieniająca.
=== Morfologia ===
; Pokrój: Szybko rosnące drzewo osiągające do 25 m wysokości. Korona u drzew młodych pionowa, symetryczna i poziomymi gałęziami, a u starszych bardziej spłaszczona i rozpostarta parasolowato. Gałęzie są rozmieszczone w wyraźnych warstwach.
; Liście: Duże (15-25cm długości i 10-14cm szerokości), odwrotnie jajowate, całobrzegie, wierzchem połyskujące i twarde, spodem owłosione, ciemnozielone, ale w porze suchej, przed opadnięciem przybierające inne barwy (różowawoczerwonawą, żółtobrązową), zwykle skupione po 6—8 na końcach pędów.
; Kwiaty: Obupłciowe wyrastają na tym samym okazie, zebrane w groniaste kwiatostany (szczytowe lub na końcach gałęzi), drobne (1 cm średnicy), pozbawione płatków z okwiatem 5-ząbkowym, z zewnątrz zielonkawym, wewnątrz białym, z żółtawym dnem; 10 pręcików i 1 słupek.
; Owoc: Pestkowiec spłaszczony, jajowaty (na 5-7 cm długi i 3-5,5 cm szeroki). Początkowo zielony, potem żółty, dojrzały czerwony. Z jednym nasieniem, który za sprawą skorkowaciałej warstwy zewnętrznej jest lekkie i przenoszone przez wodę. Nasienie w pełni dojrzałe jest jadalne, a w smaku przypomina migdał, o nieznacznie kwaśnym posmaku.
=== Biologia ===
Drewno jest czerwone, ścisłe i stosunkowo odporne na działanie wody.
Liście zawierają: flawonoidy (kaempferol, kwercetyna), taniny (punikalina, punikalagina, terkatyna), saponiny, fitosterole. Wybarwione przed opadnięciem: barwniki ksantofilowe (wiolaksantyna, luteina, zeaksantyna). Nasiona zawierają tłuszcze. Kora, okrywa owocowa i liście są bogate w garbniki.
=== Zastosowania ===
* Migdałowiec właściwy jest sadzony jako drzewo ozdobne i ocieniające, również do zalesiania terenów piaszczystych.
* Drewno, odporne na wpływ wody, jest stosowane w konstrukcji mostów, w budownictwie okrętowym, a na Polinezji do wyrobu kanu. W Indonezji z drewna wykonuje się maski obrzędowe "hudog" oraz bębny.
* Z nasion wytłacza się olej spożywczy, stosowany także jako substytut olejku migdałowego.
* Liście w akwarium mają obniżać pH i zawartość metali ciężkich.
* Wywary ziołowe z liści stosowane są w tradycyjnej medycynie indyjskiej (ajurweda) jako lek przeciwzapalny oraz przeciw czerwonce i dezynterii, do leczenia chorób skórnych i reumatycznych. Potwierdzone zostały właściwości przeciwutleniające i przeciwnowotworowe związków zawartych w liściach. Napar zalecany jest przy cukrzycy. Opadłe liście używane są na Tajwanie w schorzeniach wątroby, a w Surinamie, napar z liści jest stosowany w biegunkach (m.in. czerwonce).
* Ze względu na zawartość ksantofili w przebarwionych liściach w rejonach występowania mogą one być brane pod uwagę jako dodatek do żywności w AMD i innych schorzeniach siatkówki.
* Kora, okrywa owocowa i liście ze względu na stężenie garbników używane są poza medycyną także w garbarstwie i do wytwarzania farb drukarskich (wraz z solami żelaza daje czarny barwnik).
=== Bibliografia ===
# Zbigniew Podbielkowski, Słownik roślin użytkowych", Państwowe Wydawnictwo Rolnicze i Leśne 1985 (wydanie V).